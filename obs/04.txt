====== 4. Abraham Sin Pathian Biatiam ======

{{https://api.unfoldingword.org/obs/jpg/1/en/360px/obs-en-04-01.jpg?direct&}}

Buanchukcho in kum tampi hnu ah, vawleicung ah mi tampi an hung um i, an zate in holh khat an rak hmang. Pathian nih a fial hna ning te in an tefa le hrinsor in vawlei cu khahter ding an si nain an i pumkhawm i khuapi an rak dirh.

{{https://api.unfoldingword.org/obs/jpg/1/en/360px/obs-en-04-02.jpg?direct&}}

An i uah tuk hringhran i Pathian chimmi bia cu zei ah an rel lo. Van a tawng kho ding tunginn sang pi sak hram an i thawk. Cuti hmun khat i sual rian an ṭuanṭi lengmang ahcun sualnak phun tam chinchin an tuah lai, ti cu Pathian nih a hmuh cia cang.

{{https://api.unfoldingword.org/obs/jpg/1/en/360px/obs-en-04-03.jpg?direct&}}

Cu ruang ah Pathian nih an holh cu holh phun tampi ah a ṭhenpiak hna i vawleicung khuazakip ah a ṭhek dih hna. Sak an thawkmi khua cu Babel ti a si, a sullam cu “buai” tinak a si.

{{https://api.unfoldingword.org/obs/jpg/1/en/360px/obs-en-04-04.jpg?direct&}}

Kum za tampi hnu ah Abram timi mipa pakhat sin ah Pathian nih bia a chim. Pathian nih a thawh i, “Na ram le na chungkhar chuah tak in ka'n hmuhsak laimi ram ah kal tuah," a ti.

{{https://api.unfoldingword.org/obs/jpg/1/en/360px/obs-en-04-05.jpg?direct&}}

Abram nih bia cu a ngaih. A nupi Sarai le a sinum vialte le a satil run vialte he Pathian nih a hmuhsakmi ram, Kanan ram, kal ah aa thawh. Cuka ram ah Abram cu kum tampi a um. Cuka ah cun Pathian nih Abram sin ah biatiam a ser. Biatiam timi cu phu hnih lakkar i hnatlaknak tuah a si.

{{https://api.unfoldingword.org/obs/jpg/1/en/360px/obs-en-04-06.jpg?direct&}}

Pathian nih a thawh i, “Na velchum vialte zoh dih hmanh. Na hmuh khawh ram vialte hi nangmah le na hrinsor vialte ro ah ka'n pek lai. Thlua ka'n chuah lai i na min ka lianhnganter lai.”

{{https://api.unfoldingword.org/obs/jpg/1/en/360px/obs-en-04-07.jpg?direct&}}

“Na hrinsor cu miphun nganpi ah ka ser hna lai i keimah cu nan Pathian ka si lai. Thlua a'n chuahtu thlua ka chuah ve hna lai i chiat a'n serhtu chiat ka serh ve hna lai. Vawleicung miphun vialte hi nangmah thawng hin thlua chuah an si lai,” a ti. Cun Pathian nih Abram cu biatiam hmelchunhnak ah a chungkhar pa vialte an cuarpar tan ding in a chimh fawn. Abram nih cu bia cu a ngaih.

{{https://api.unfoldingword.org/obs/jpg/1/en/360px/obs-en-04-08.jpg?direct&}}

Abram cu Pathian a zum. Pathian biatiam a zumh ruang ah Abram cu Pathian nih mi dingfel a si a ti. Nain buaibainak pakhat a hung um. Abram le a nupi cu tefa an ngei kho lo. Cucaah zeiti hmanh in Abram cu miphun nganpi pa si kho a si lo, nain Pathian biatiam cu zum in zumhnak he an hngak rih ko.

{{https://api.unfoldingword.org/obs/jpg/1/en/360px/obs-en-04-09.jpg?direct&}}

Ni khat cu, Abram cu Cungnung Bik Pathian tlangbawi Melkhizedek he an i tong. Melchizedek nih Abram cu thluachuah a pek i, “Cungnung Bik Pathian, van le vawlei a ngeitu nih Abram cu thlua chuah ko seh,” a ti. Cun Abram nih Melkhizedek cu a ngeih vialte i cheu hra cheu khat a pek.

//Baibal tuanbia laknak: Genesis 11-15//
