====== 14. Ramkaro Ah An Vakvai ======

{{https://api.unfoldingword.org/obs/jpg/1/en/360px/obs-en-14-01.jpg?direct&}}

Israel miphun cu Pathian nih an sin i a biatiam chung in zulh awk phung pawl a chim dih hna hnu ah, Sinai Tlang in an chuak. Canaan ti zong in auh mi Kamh Ram ah Pathian nih a hruai hna. Canaan lei ah cun minmeitom tung pi nih lam hmai a sak hna i, cu cu an zul.

{{https://api.unfoldingword.org/obs/jpg/1/en/360px/obs-en-14-02.jpg?direct&}}

Pathian nih Abraham le Isaac le Jacob cu an hrinsor hna sin i Kamh Ram a pek te hna lai kong bia a rak kamh hna, nain cuka ram ah cun mibu phun tampi an rak um cia cang. Cu hna cu Canaan miphun ti an si. Cu Canaan miphun hna cu Pathian a bia lo mi le a nawl a ngai lo mi an si. Pathian deu a bia mi an si i sualnak phunphun an tuah.

{{https://api.unfoldingword.org/obs/jpg/1/en/360px/obs-en-14-03.jpg?direct&}}

Pathian nih Israel miphun cu a thawh hna i, “Kamh Ram chung i a ummi Kanan miphun vialte hi nan thah dih hna lai. Anmah he daihnak nan ser lai lo i nan tthi nan va fawn hna lai lo. An milem vialte zong a dihumnak in nan hrawh dih hna lai. Hi vialte hi nan tuah lo ahcun Keimah bia loin an milem tu nan biak sual hnga,” a ti.

{{https://api.unfoldingword.org/obs/jpg/1/en/360px/obs-en-14-04.jpg?direct&}}

Israel miphun nih Kanan ramri an phak tikah Moses nih Israel miphun phun hleihnih chung in pa pakhat cio a thim hna. Cu hleihnih hna cu ram chung ah va luh i zeidah a lawh ti va ngia ding in bia a chimh hna. Kanan miphun cu an thazang a tthawng maw a der ti zong va ngia ding an si.

{{https://api.unfoldingword.org/obs/jpg/1/en/360px/obs-en-14-05.jpg?direct&}}

Pa rual nih cun Kanan ram cu ni sawmli chung an ngiat dih in an kir. An lak i pa pahra nih lungzornak leipang in bia an chimmi cu, “Ram cu a ttha tuk hringhran i rawl zong a voi a ttha ngai ko! Nain an khua cu an fek tuk hna i a chung minung zong an ngan tuk hna! Kan doh hna ahcun kanmah tu kan thi dih hrimhrim ko lai!” an ti.

{{https://api.unfoldingword.org/obs/jpg/1/en/360px/obs-en-14-06.jpg?direct&}}

Mingiatu dang pahnih Caleb le Joshua nih an i thawh zau i, “Kanan rammi hna cu an sang an tthawng ti hi a dik ko, nain kan tei hrimhrim ko hna lai. Pathian nih pei ral cu a kan dohpiak ko lai cu!” an hun ti.

{{https://api.unfoldingword.org/obs/jpg/1/en/360px/obs-en-14-07.jpg?direct&}}

Cu ah cun mipi cu Moses le Aaron cung ah an ingpuang ciammam i, an thawh hna i, “A zei ruang ah dah mahhi ram celngel ah hin nan kan ratpi? Raltuknak i thih dih nakin le kan nupile le kan fale vialte sal i tlaih dih nakcun Izip ram ah pei kan rak um awk a si ko cu,” an ti. Mipi nih cun Moses le Aaron cu thah an duh hna i Izip ram i a kirpitu hna ding ah hruaitu pakhat an i thim.

{{https://api.unfoldingword.org/obs/jpg/1/en/360px/obs-en-14-08.jpg?direct&}}

Pathian cu a thinghung tuk hringhran i Tonnak Thlam ah cu kaa i a um cu aa langhter. A thawh hna i, “Joshua le Caleb dah tilo, kum kul ri in a cunglei poh cu ramkaro ah an thih hlan an vai lai. Kamh Ram cu an phan kho bal lai lo,” a ti hna.

{{https://api.unfoldingword.org/obs/jpg/1/en/360px/obs-en-14-09.jpg?direct&}}

Hi bia an theih hin mipi cu an sualnak kong ah an i ngaihchih tuk. An hriamnam an i lak i Kanan ram tu ding in an i thawh. Moses nih Pathian umpinak tel lo cun ral tuk ah i thawh lo ding in a chimh len hna nain a bia cu an ngai duh lo.

{{https://api.unfoldingword.org/obs/jpg/1/en/360px/obs-en-14-10.jpg?direct&}}

Pathian nih an raltuknak ah a kalpi hna lo ruang ah tei an i huah i an lak in mi tampi an thi. Cun a tangmi Israel miphun cu Kanan ram in an kir i ramkaro ah kum sawmli chung an vai.

{{https://api.unfoldingword.org/obs/jpg/1/en/360px/obs-en-14-11.jpg?direct&}}

Cuti an vahvaih lio ah cun Pathian nih a cawm hna. Vancung in, “manna” timi changreu a pek hna. Cu leng ah sa ei awk an ngeih khawhnak lai (va phun khat a simi) nimte zong an riahbuk ciacia ah a pek fawn hna. Kum pi kum sawnli chung an thilpuan le an keden ttet lo tiang in Pathian nih a zohkhenh hna.

{{https://api.unfoldingword.org/obs/jpg/1/en/360px/obs-en-14-12.jpg?direct&}}

Pathian nih lungpi chung in ti a chuahter i a pek hna. Hi tluk i a cawm a zohkhen ko hna bu zong ah Israel mipi cu Pathian le Moses cung ah an lungsi lo i an phunzai rih ko. Pathian cu Abraham, Isaac, le Jacob sin i bia a rak i kammi a leet hlei lo.

{{https://api.unfoldingword.org/obs/jpg/1/en/360px/obs-en-14-13.jpg?direct&}}

Vawi khat cu mipi cu din awk ti an ngei ti lo. Pathian nih Moses cu a thawh i, “Lungpi kha chawn, law ti a rak chuak ko lai,” a ti. Nain Moses nih lungpi cu a chawnh i chawnh lo in a tthiangtthunh in vawi hnih a tuk tikah mi vlate hmai ah Pathian nawl a ngaihlonak thil a tuah. Lungpi chugn in mi vialte din awk ti cu a rak chuak hlutmat, nain Pathian cu Moses cung ah a thinhung i, “Nangmah cu Kamh Ram chung ah na lut kho lai lo,” a ti.

{{https://api.unfoldingword.org/obs/jpg/1/en/360px/obs-en-14-14.jpg?direct&}}

Kum pi kum sawnli chung ramkaro chung i an vahvaih hnu ah Pathian a ralchanhmi hna vialte cu an thi dih. Pathian nih Israel miphun cu Kamh Ram rika ah a hruai tthan hna. A tar ngai cangmi Moses nih Israel miphun hruaih bawmtu ding ah Joshua a thim. Pathian nih Moses sin ah ni khatkhat ah amah Moses bantuk profet dang pakhat a run thla te ding kong bia a kamh.

{{https://api.unfoldingword.org/obs/jpg/1/en/360px/obs-en-14-15.jpg?direct&}}

Pathian nih nih Moses cu tlang pakhat par ah a kaipi i cu kaa cun Kamh Ram cu a cuan. Moses nih Kamh Ram cu a hmu kho ko nain a chung tiang a lut kho lo. Cun Moses cu a thi i Israel miphun nih ni sawmthum chung an ttah. Joshua cu an hruaitu thar ah a hung cang. Joshua cu Pathian aa bochan, a nawl a ngaih ruang ah hruaitu ttha a si.

//Baibal tuanbia laknak: Exodus 16-17; Numbers 10-14; 20; 27; Deuteronomy 34//
